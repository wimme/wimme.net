---
title: "Zelf een router opzetten"
description: "Ik ga over zowel de hardware en de software om zelf een router ineen te knutselen. En dit is nog goedkoper dan ik dacht!"
categories: "Tech"
tags: [DIY]
image: https://img.wimme.net/networkcabinrack.jpg
---

Een router is een belangrijk component van je internetverbinding. Het zorgt niet enkel dat je op elk toestel in je huis online bent, maar het zorgt ook voor een scheiding tussen je thuisnetwerk en het publieke internet.

Als je de beveiliging van je thuisnetwerk serieus neemt dan wil je natuurlijk niet dat gelijk wie via het publieke internet toegang krijgt tot je private thuisnetwerk. Toch wordt nu veelal de router ingebouwd in de modem van je internetprovider (wat het geval is bij Telenet of Proximus), waarbij je heel veel vertrouwen geeft aan je provider, want zo kan je provider toegang krijgen tot je privé netwerk. Zelf heb ik een internetverbinding via Telenet en heb ik expliciet gevraagd voor een modem zonder router functie. Tegenwoordig biedt Telenet deze niet meer aan, maar in de nieuwe modems zou er een optie zijn om de ingebouwde router uit te schakelen en een "MAC-passthrough" in te stellen zodat het internet rechtstreeks aangeboden wordt aan je eigen router met een publiek IP-adres.

Maar wat gebruik je dan als router? In de winkel liggen vele thuis routers, al dan niet met ingebouwde wifi. Deze volstaan ook meestal voor thuisgebruik. Natuurlijk gaat deze post een stapje verder.

### Waarom zelf een professionele router opzetten?

Bij een professionele router denk je wellicht dat deze enkele thuishoren bij bedrijven, instellingen of scholen. Ook thuis kan het heel wat meerwaarde bieden:

* Misschien heb je een B&B of horeca zaak en wil je wifi aanbieden op een veiligere manier, gesplitst van je eigen private thuisnetwerk.
* Je hebt kinderen waarvoor je extra restricties wil opleggen zoals het niet kunnen surfen naar websites voor volwassenen of het beperken tot wanneer ze 's avonds het internet kunnen gebruiken.
* Je wil op een veilige manier van buitenhuis kunnen inloggen op je thuisnetwerk (VPN).
* Je bent fan van data en wil je internetgebruik visualiseren op een Grafana [dashboard](https://github.com/bsmithio/OPNsense-Dashboard).

### Hardware

Nu hoor ik je al denken, leuk, maar wordt dit niet duur? Eigenlijk niet, een router vraagt niet veel rekenkracht, dus een oudere goedkope processor is ruim voldoende, zoals een Intel Celeron, wat ook zuinig is (niet onbelangrijk voor een toestel dat 24/7 aanstaat). Let er wel op dat de processor de AES-NI instructieset heeft en bij voorkeur 2 cores.

Als je wat rondzoekt op tweedehandswebsites kan je vlug een thin-client pc zoals de Fujitsu S920 vinden voor rond de 50 euro. Of een Lenovo M720Q of M920Q. Deze hebben een PCIe slot waarin je een extra netwerkkaart (bij voorkeur met Intel NICs) kan stoppen.

Zelf heb ik een Lenovo M720Q met een Intel Core i5-8500T processor, wat natuurlijk overkill is voor een router, maar ik draai er via Proxmox ook nog wat andere VMs op (ook handig om op deze manier vlug een backup te kunnen nemen en terug te zetten). Aan de hand van een Lenovo PCIe raiser (FRU 01AJ940) heb ik er een Intel i350-T4 NIC ingebouwd. Hierop een VM gemaakt met 2 virtual CPUs en 4 GB RAM en vervolgens [OPNsense](https://opnsense.org/) geïnstalleerd.

### Software

Na de gratis beschikbare OPNsense geïnstalleerd te hebben kan de configuratie beginnen.

#### IPv6

Hiervoor moest ik enkele instellingen aanpassen zodat mijn Telenet internetverbinding correct werkt. Bij `Interfaces > WAN` heb ik *IPv6 Configuration Type* op *DHCPv6* gezet en onderaan *Prefix delegation size* op 56, *Send IPv6 prefix hint* aan. Vervolgens bij `Interfaces > LAN` zet ik *IPv6 Configuration Type* op *Track Interface* en *IPv6 Interface* op *WAN*, *IPv6 Prefix ID* op *0x0* en *Manual configuration* uit. Gebruik de [test-ipv6.com](https://test-ipv6.com)-testpagina om te valideren of alles correct werkt.

#### DNS

Bij `System > Settings > General` zet ik *Allow DNS server list to be overridden by DHCP/PPP on WAN* uit. Daarna onder `Services > Unbound DNS > DNS over TLS` voeg ik de [Cloudflare DNS](https://cloudflare-dns.com) servers toe (zowel IPv4 als IPv6) en klik apply. Via de [1.1.1.1](https://1.1.1.1/help)-testpagina valt te controleren of dit correct werkt.

#### DHCP

Onder `Services > DHCPv4` geef ik statische IP-adressen aan toestellen zoals netwerkprinters, netwerkcamera's, en andere apparatuur die op het netwerk zit waar een ander toestel naartoe verbind (zoals NAS, bridges voor domotica, omvormer van de zonnepanelen, enz). Niks vervelender dan een setup die niet meer werkt doordat een toestel plots een ander IP adres heeft gekregen.

#### Extra

OPNsense heeft verder enkele interessante features. Zo kan je de *Captive Portal* gebruiken, ideaal als je gasten toegang tot het internet wil geven. Je kan ook een VPN-server opzetten zodat je op een veilige manier van buitenhuis met je thuisnetwerk kan verbinden. Met *Unbound DNS* kan je lijsten opgeven van websites die je wil blokkeren. Onder *Firewall* kan je rules instellen gelinkt aan een tijdschema.

##### AdGuard Home

OPNsense kan je nog verder uitbreiden met plugins. Zelf gebruik ik [AdGuard Home](https://github.com/AdguardTeam/AdGuardHome) (kan als OPNsense-plugin geïnstalleerd worden via een [community repository](https://www.routerperformance.net/opnsense-repo/)). Hiermee kan je niet enkel onveilige websites blokkeren, maar ook advertenties, applicaties, en adult-websites. Dit alles is ook nog eens configureerbaar per client, ideaal als je kinderen in huis hebt.

Om dit op te zetten heb ik in OPNsense de *Unbound DNS* op poort 5300 geconfigureerd, zodat AdGuard Home de standaard poort 53 kan gebruiken. In AdGuard Home gebruik ik OPNsense's Unbound DNS server als *Upstream DNS server* en als *Private reverse DNS servers*. Zo kan ik OPNsense's Unbound DNS blijven gebruiken (handig om locale hostnames te laten resolven) alsook in AdGuard Home kan ik per client aparte regels aanmaken. Als je het ook zo gebruikt, vergeet dan niet om onder `Services > AdGuardHome` de *Primary DNS* aan te zetten en OPNsense te herstarten, zo zullen alle clients de verwachtte DNS configuratie verkrijgen zonder manueel de DHCP te moeten aanpassen.

### Tot slot

Dit is natuurlijk maar een beknopte introductie, er is nog veel meer mogelijk samen met zeer uitgebreide configuratiemogelijkheden. Maar hopelijk ben je met deze post al wat op weg gezet :-)
