---
title: "Omschakelen naar elektrisch rijden"
description: "Mijn ervaringen bij het omschakelen naar elektrisch rijden."
categories: "Tech"
image: https://img.wimme.net/pexels-kindelmedia-9800009.jpg
keywords: [ev,bev,elektrisch,auto,laden,thuisladen,laadpaal,electric]
---

In 2024 kwam de lease van mijn dieselauto ten einde. Nieuwe bedrijfswagens/salariswagens zijn enkel nog fiscaal interessant wanneer deze geen fossiele brandstoffen meer verbranden, en dus ook geen CO2 meer uitstoten. Daar hybride wagens (PHEV) dit wel nog doen, daarbij zijn deze wagens ook ontzettend zwaar daar ze beide motoren hebben, zijn deze geen alternatief. Auto's die rijden op waterstof hebben ook vele uitdagingen waardoor deze amper te koop zijn. Dus werd mijn nieuwe auto een volledig elektrische auto (BEV - Battery Electric Vehicle), zonder klassieke brandstofmotor. Bij deze deel ik mijn ervaring van iemand die overstapt van een gewone auto naar een elektrische auto.

### Rijden

Zelf had ik nog nooit eerder elektrisch gereden. Ik had al gehoord dat elektrische auto's vlugger optrekken, dus ik was wel benieuwd toen ik ging testrijden met enkele auto's. En jawel hoor, wat een verschil. Er zijn geen versnellingen, de elektrische motors drijven rechtstreeks de wielen aan. Het vermogen is vanaf 0 beschikbaar, zodat deze lanceert als een raket. Het is precies rijden met een sportauto met vele pk's dat vlug 100.000 euro kost. Daar er geen versnellingen zijn, blijft de auto accelereren zonder tussenstappen. Deze tussenstappen zijn er wel bij een klassieke auto met (al dan niet automatische) versnellingen.

Nog een groot verschil is het gebruik van "one pedal drive". Wanneer je hiervan gebruik maakt, dan remt de auto af bij het loslaten van het gaspedaal. In plaats dat de batterij elektriciteit levert aan de motor, gebeurt dan het omgekeerde: de motor levert elektriciteit naar de batterij, waardoor de auto afremt en de batterij oplaad. Op deze manier kan je rijden met slechts 1 pedaal, en het is nog energie efficiënt ook.

### Laden

Je klassieke wagen tanken was eenvoudig, naar een tankstation en betalen met de bankkaart, klaar. Bij een elektrische auto komt wel wat meer kijken. Anderzijds, als je de luxe hebt om thuis of op het werk te kunnen opladen, zorgt dit voor een enorm gebruiksgemak.

#### Laden onderweg

Bij het afleggen van lange afstanden moet je al vlug gebruik maken van een snellaadstation. In plaats van op te laden op AC, wordt bij snellaadstations gebruik gemaakt van DC, zodat veel elektriciteit op korte termijn kan worden overgezet naar de batterij van de auto. Maak je vaak gebruik van snellaadstations, dan is het interessant om een abonnement te nemen. Er zijn verschillende aanbieders: Ionity, Fastnet, Tesla, enz. Ook niet-Tesla auto's kunnen laden bij Tesla, hiervoor moet je wel de Tesla app gebruiken, een account hebben, je kredietkaart aan koppelen, en een abonnement nemen. Een abonnement haal je er meestal vlug uit, bvb al na 2 keer laden, wat zeker interessant is bij het rijden naar bvb het zuiden van Frankrijk. Een abonnement is maandelijks opzegbaar, ideaal dus om enkel een abonnement te nemen tijdens je vakantie.

#### Laden thuis

Thuis laden is gans wat goedkoper dan laden via een publieke laadpaal. Het is ook interessant om de auto te laten klimatiseren alvorens te starten aan je rit. Zo heeft de auto al de gewenste temperatuur (moet je ook nooit meer ijs krabben) en zijn de batterijen klaar om efficiënt te starten. Anders kost dit allemaal energie van de batterij, wat de afstand beperkt die je kan rijden. Via [Home Assistant]({% post_url 2024-01-04-home-automation %}) laat ik het klimatiseren automatisch starten op werkdagen.

Als je dikwijls thuis wil laden, dan is een laadpaal thuis zeker interessant. Als je zonnepanelen hebt, en je auto dikwijls overdag thuis staat, dan is het aangeraden om voor een slimme laadpaal te kiezen die rekening houdt met het huidige verbruik van de woning en de opbrengst van de zonnepanelen.

Staat je auto niet vaak thuis overdag, en kan je opladen op je werk op kosten van je werkgever, dan is investeren in een laadpaal thuis niet zo interessant. Wil je tijdens je verlof toch thuis kunnen laden zonder naar je werk te moeten, dan is een mobiele lader hiervoor zeker handig. Hiervan bestaan er die je op een gewoon stopcontact kan aansluiten (wordt ook "granny charger" genoemd), er zijn er ook die op een 3-fasen stopcontact kunnen aangesloten worden, en er zijn er met tussenstukjes die beide kunnen. In aankoop kost deze heel wat minder dan een volwaardige laadpaal. Hou hiermee rekening dat een gewoon stopcontact niet gemaakt is om gedurende uren aan een stuk een hoge stroom te leveren. Beter is dan om een drijfkracht (krachtstroom) stopcontact te installeren (zoals Famatel 25110 of ESR SI16544). Als je een 3-fasen aansluiting hebt kan je zo ook aan 11 kWh opladen (hoger vermogen is zeker niet nodig voor thuis want dan loopt het piekverbruik ook op). Let er ook op dat je een waterdichte lader neemt.

### Trip voorbereiden

Met een dieselauto waarmee met een volle tank 900 km of meer kan worden afgelegd, hierbij sta je eigenlijk nooit stil waar je moet tanken. Met een elektrische auto is het vaak handig om bij langere trips op voorhand eens te zien hoe vaak en hoe lang je ongeveer dient te laden om op je bestemming te geraken. De navigatie van de auto zelf zal dit uiteraard ook uitplannen. Om dit vooraf te doen bestaan er allerhande websites en apps. Een bekende is [ABRP](https://abetterrouteplanner.com/).
