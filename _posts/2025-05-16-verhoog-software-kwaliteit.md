---
title: "Hoe verhoog je de softwarekwaliteit bij webapplicaties?"
description: "Hoe softwarekwaliteit verhogen met technieken zoals geautomatiseerd testen, quality gates en post mortems."
categories: "Tech"
image: 
keywords: [dev,software,quality,qa,bugs,error]
---

Het bouwen van kwalitatieve webapplicaties is meer dan alleen "code die werkt". Het is een samenspel van preventie, detectie en reactie op fouten - met als doel een stabielere, veiligere en snellere gebruikerservaring.

In deze post duiken we dieper in hoe je softwarekwaliteit structureel kunt verhogen, met technieken zoals geautomatiseerd testen, quality gates en post mortems.

### Teststrategieën: manueel en geautomatiseerd combineren

Een sterke kwaliteitsbasis start bij een goed doordachte teststrategie bestaande uit meerdere lagen. Hier zijn de belangrijkste testtypes die je kan inzetten - zowel geautomatiseerd als manueel:

#### Functionele testen

- **Unit tests (automatisch):** Testen individuele functies of modules. Snel en goedkoop, essentieel voor regressies.
- **Integration tests (automatisch):** Verifiëren de samenwerking tussen verschillende componenten.
- **UI/E2E tests (automatisch/manueel):** Simuleren gebruikersflows via tools zoals Cypress of Playwright. Manuele exploratie blijft cruciaal voor edge cases.
- **Regression tests (automatisch):** Worden continu gedraaid bij nieuwe code om terugval te voorkomen.
- **Contract testing:** Verifieert dat API's zich gedragen zoals afgesproken tussen verschillende modules (bv. met Pact).
- **User Acceptance Tests:** Worden samen met stakeholders uitgevoerd om te valideren dat de oplossing voldoet aan de vereisten.

#### Niet-functionele testen

- **Performance tests (automatisch):** Meten reactietijden, throughput en schaalbaarheid (denk aan tools zoals k6, Gatling of JMeter). Een performance degradatie resulteert in een gefaalde test.
- **Load tests:** Hoe gedraagt de applicatie zich bij normaal tot hoog gebruik (Artillery)?
- **Stress tests:** Wat gebeurt er als je het systeem boven zijn limieten duwt?

#### Security testen

- **Static Application Security Testing (SAST):** Detecteert kwetsbaarheden in code tijdens build time.
- **Dynamic Application Security Testing (DAST):** Simuleert aanvallen op een draaiende app.
- **Dependency scans:** Controleren op kwetsbaarheden in externe bibliotheken (bijv. via Snyk, OWASP Dependency Check).

#### Robuustheidstesten

- **Destructive testing (chaos testing):** Simuleert falende componenten (zoals servercrashes of netwerkvertragingen) om te testen hoe robuust het systeem is.
- **Resilience testing:** Test hoe snel je systeem herstelt van falen.
- **Failover tests:** Verifieer dat redundantie en automatische omschakeling correct werken.

Een gebalanceerde combinatie van deze testtypes verhoogt de betrouwbaarheid van je releases aanzienlijk.

### Quality gates: Zwitserse kaas als metafoor

Stel je elke test of check voor als een plak Zwitserse kaas: elk heeft gaten (beperkingen). Maar als je meerdere lagen na elkaar legt, verklein je de kans dat een fout erdoor glipt.

Typische quality gates:

- Code reviews (peer review + linting)
- CI/CD checks (build, tests, security scans)
- QA-validatie op staging
- Release policies (bijvoorbeeld blue-green deployments of canary releases)

Door meerdere gates in je delivery pipeline op te zetten, vang je fouten op voordat ze in productie terechtkomen.

### Shift left & shift right: preventie en sneller herstellen

#### Shift left: fouten vroeger detecteren

Hoe vroeger je een fout opspoort in de levenscyclus van software, hoe goedkoper en minder impactvol ze is. Bugs die pas in productie ontdekt worden, kunnen leiden tot:

- Verlies van klantenvertrouwen of omzet
- Traag herstel omdat debugging moeilijker is
- Verlies van tijd bij development, QA, support en management

Door vroegtijdig kwaliteitsmaatregelen te nemen, verhoog je de kans dat fouten al bij ontwikkeling opvallen. Dit kan je doen door:

- **Static code analysis:** Tools die bij elke commit je code analyseren op bugs, code smells en style violations.
- **Unit testing & mocking:** Kleine, gerichte testen en gesimuleerde afhankelijkheden maken bugs in logica snel zichtbaar.
- **Feature flags:** Laat je toe om nieuwe code af te schermen van productiegebruikers tot ze getest en stabiel zijn.
- **Contract testing:** Verifieer dat integraties tussen microservices werken zoals afgesproken - vooraleer je beide services tegelijk moet debuggen.
- **Test coverage analyses:** Meet hoe grondig je testcases de codebasis dekken. Let op: hoge coverage ≠ gegarandeerde kwaliteit, maar het helpt wel om blinde vlekken op te sporen.

### Shift right: observatie en herstel in productie

Hoe goed je ook test: sommige fouten glippen toch door. Denk aan edge cases, onvoorziene combinaties van input, of infrastructuurproblemen. In die gevallen is het cruciaal dat je weet wat er misloopt, waar, en bij wie.

Zonder observatie verlies je niet alleen klanten, maar ook waardevolle feedback over je systeem. Shift right focust op:

- **Logging & tracing (bv. OpenTelemetry):** Leg vast wat de gebruiker deed en hoe je systeem daarop reageerde. Essentieel voor root cause analysis en performanceonderzoek.
- **Real User Monitoring (RUM):** Volg echte gebruikerssessies om UX-problemen en traagheid vroeg op te merken.
- **Error reporting tools (zoals Sentry of Bugsnag):** Automatische meldingen van onopgevangen fouten, met context zoals stack traces en browserinfo.
- **Chaos testing:** Injecteer bewust fouten (bv. server down, latency) in test/staging om te evalueren hoe je systeem ermee omgaat.

Het doel van shift right is dubbel: 
1. Problemen sneller opmerken en herstellen;
2. Leren uit productie-issues en terugkoppelen naar betere tests en processen - een continue kwaliteitscirkel dus.

### Post mortems: leren van fouten

Een issue in productie is niet alleen een bug - het is een kans om je systeem te verbeteren. Een goede post mortem:

- Beschrijft het incident en de impact
- Zoekt de root cause en systemische oorzaken
- Analyseert waarom de fout de quality gates gepasseerd is
- Leidt tot acties: extra tests, verbeterde alerts, procesaanpassingen

> Doe een 360° analyse: hoe kunnen soortgelijke fouten elders optreden? Denk in patronen, niet enkel in incidenten.

### Risicoanalyse op nieuwe code

Niet elke wijziging heeft hetzelfde risico. Evalueer bij elke change:

- Type verandering: bugfix vs. nieuwe feature vs. refactor
- Kritikaliteit van de betrokken component
- Bereik van de impact (alle gebruikers? alleen edge cases?)
- Complexiteit van de wijziging
- Test coverage van het gewijzigde stuk

Geef high-risk changes extra aandacht: pair programming, staged rollouts of meer regressietesten kunnen hier het verschil maken.

### Tot slot

Kwaliteit is geen toeval. Door bewuste keuzes te maken in je teststrategie, gates in te bouwen en continu te leren van fouten, verhoog je de betrouwbaarheid van je webapplicaties structureel.

Geen enkele testlaag is perfect - maar met de juiste combinatie bouw je software die tegen een stootje kan.
